<?xml version="1.0" encoding="UTF-8"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<?xml-model href="reader-preparation.rnc" type="application/relax-ng-compact-syntax"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·д҃·</title>
    <body>
        <p>Преславны же Девгени взя молитву у отца своего и у матери своей, и совокупи воя немного,
            и взя с собою драгоценые порты и звончатые гусли, и всяде на конь свой борзы фарь, и
            поиде ко Стратигу.</p>
        <p>И доиде сумежия Стратиговы земли. И не доиде до града за пять поприщ, и устави войско
            свое, и повеле им около себя стражу поставити и крепко имети, а сам поеде ко граду
            Стратигову. И приеде во грат, во врата града Стратигова, и встрете юношу Стратигова
            двора, и вопроша его о Стратиге и о сынех его и самой Стратиговне.</p>
        <p>Отвещав же ему юноша: «Нет господина Стратига нашего дома, но в ыной стране ловы деюща и
            с четырми сыны своими. И о Стратиговне вопрошаеши, ино, господине, несть таковыя
            прекрасныя на свете сем. Мнози суть приежали, а никто в очи ея не видал, занеже Стратиг
            храбер и силен, и сынове и прочие войско ево, один на сто наидет, а сама Стратиговна
            мужескую дерзость имеет, иному некому подобна суть, разве тебе».</p>
        <p>Слышав же Девгени радостен бысть, занеже суть указана ему и написано: прикоснется
            Стратиговне и жития сего 36 лет. И поеде же Девгений градом Стратиговым и приеде ко
            твору Стратигову, и нача взирати на твор Стратигов.</p>
        <p>Видев же Стратиговна и приниче ко окну, а сама не показася, Девгени же и вспять
            возвратяся, взирающе на дворъ. И тогда девая видевше и подивися.</p>
        <p>Бе бо время преминуло на нощъ, а Девгени поиде во своя шатры, взя с собою юношу того,
            любовь велику до него имея, совлѣщи повеле с него порты худыя и облещи в драгия, и
            сотвори радость велику в ту нощь со своими милостивники. А заутра воста рано и повеле
            своей дружине имети у себѣ сторожу и рече имъ: «Разделитеся на многия пути и другъ друга
            стерегите. Аще к вамъ приидетъ Стратигъ, азъ же не приготовлюсь, и начнетъ вамъ пакости
            творити со многих странъ, и бѣйтеся с нимъ не ужасно, донележе азъ не приспею».</p>
        <p>То слово изрекъ, и облечеся во многоценныя ризы, и повеле взяти гусли со златыми
            струнами, и повеле приняти юношу новоприятаго, и поехал самъ четвертъ ко двору
            Стратигову, и взя гусли, начатъ играти и пети, понеже дана ему Божия помощь, иже имеетъ
            всегда на себе. Всегда ему доспеется, а прекрасной дѣвице Стратиговне исхищенной быти от
            Девгения, сына Амиро царя.</p>
    </body>
</section>
