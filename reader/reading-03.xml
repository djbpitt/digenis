<?xml version="1.0" encoding="UTF-8"?>
<?xml-model href="reader-preparation.rnc" type="application/relax-ng-compact-syntax"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·г҃·</title>
    <body>
        <p>И пришедши имъ ко источнику, и седоша около Девгения, и начаша мыти лице его и руце. Онъ
            же рече: «Руце мои умываете, а еще имъ калатися». И того слова юноша не скончавъ, абие
            змей великъ прилете ко источнику, яко человѣкъ явись троеглавой, и хотяше людей пожрети.
            И узре Девгений, и вборзе мечь свой похвати, и противо змия поиде, и 3 главы ему отсече,
            и начатъ руки умывати. И вси предстоящи почюдишася такой дерзости, юже юноша показа на
            лютомъ звери, и начаша хвалу Богу воздавати: «О чюдо велие! О вседержителю Владыко,
            создавы человѣка и велику силу давъ ему надо всеми силными и дивно храбрыми, показалъ
            человѣки сильнее ихъ».</p>
        <p>И начаша юношу прилежно целовати и ризы с него совлекоша. Исподни жъ быша хлада ради, и
            верхни бяху червлены, сухимъ златомъ тканы, и предрукавие драгимъ жемчюгомъ сажены, а
            наколенники его бяху драгая паволока, а сапоги его вси златы, сажены драгимъ жемчюгомъ и
            камениемъ магнитомъ. Острози его виты златомъ со измарагдом камениемъ.</p>
        <p>И повеле юноша борзо ко граду погнати, да мати его не печалуетъ по немъ. И приидоша в
            домы своя вси и начаша веселитись, и радостно пребываша. Паче всехъ Девгениева мати
            веселяшеся, занеже породи сына славнаго и велегласнаго и краснаго.</p>
        <p>Бысть же Девгениевъ конь бѣлъ, яко голубь, грива же у него плетена драгимъ камениемъ, и
            среди камения звонцы златы. И от умножения звонцовъ и от каменей драгихъ велелюбезны
            гласъ исхождаше на издивление всѣмъ. На лядвияхъ коневых драгою паволокою покрыто
            летняго ради праха, а узда его бысть златомъ кована со измарагдомъ и камениемъ. Кон же
            его бысть борзъ и гораздъ играти, а юноша храбръ бысть и хитръ на немъ сидети. И то
            видя, чюдишася, како фарь под нимъ скакаше, а онъ велми на немъ крепко сѣдяще и
            всяческимъ оружиемъ играше и храбро скакаше.</p>
        <p>Богу нашему слава, ныне и присно и во вѣки вѣковъ. Аминь.</p>
        <p>О СВАДЬБЕ ДЕВГЕЕВЕ И О ВСЪХЫЩЕНИИ СТРАТИГОВНЫ</p>
        <p>Преславьныи Девгении нача вьсьгда помышлѧти о стратиговьнѣ и безъпрестани оумолѧти оу
            отьцѧ своѥго и оу матере, како бы видѣти стратига и дѣтии ѥго и вьсе воиньство ѥго и
            прекрасьнꙋю стратиговьнꙋ. Отьць же ѥго и мати начаста оунимати: «Чадо, оуими сѧ отъ сего
            помысла. Мънозии помышлѧхꙋ о самомь стратизѣ и о стратиговьнѣ, како бы имъ видѣти ѥꙗ, да
            нѣсть събыло сѧ имъ».</p>
    </body>
</section>
