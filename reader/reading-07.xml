<?xml version="1.0" encoding="UTF-8"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·з҃҃·</title>
    <body>
        <p>И повеле Девгений дѣвице преклонитися к себѣ, и яко орелъ исхити прекрасную Стратиговну,
            и посади ю на гриве у борзаго своего фара, и рече Стратигу: «Выеде и отъими дщерь свою
            прекрасную у Девгения, да не молвиши тако, что пришедъ татьбою украде». И то слово
            изрекъ, и поехавъ з двора, сладкую пѣснь пояху и Бога хваля. И ту песнь сконча, и пред
            градъ выеде к милостивникомъ своимъ, и посади дѣвицу на коне иноходомъ, и поиде к
            шатромъ своимъ.</p>
        <p>И шедъ на гору борзе обозревся, ест ли по немъ погоня. И рече дѣвице: «Велика есмь срама
            добылъ, аще не будетъ по мнѣ погони, хощу возвратитися и поносъ имъ сотворити». Девгений
            милостивники нарядивъ и повеле воемъ стрещи около дѣвицы, а самъ поеде во градъ ко двору
            Стратигову. И поеха во дворъ Стратиговъ, и удари в сени Стратиговы копиемъ, и сени
            распадошася, и вси быша во ужасти во дворе. И начатъ велегласно кликать, вонъ зовы
            Стратига и рече: «О Стратиже преславны, кою дерзость имаши или сынове твои, иже есмь
            исхитилъ у тѣбѣ тщерь, и не бысть по мнѣ погони от тѣбѣ, ни от сыновъ твоихъ? И еще
            возвратихся и понос ти великъ сотворихъ, да не глаголеши последи, что татьбою пришедь,
            исхити у мене тщерь. Аще имееши мужескую дерзость у себѣ, и кметы твои, то отъими у мене
            тщерь свою!» И то слово изрече, и поеха з двора, и возвратись вспять, и кликну
            велегласно: «Азъ еду из града и пожду васъ на поле, да не молвите, что пришедъ и
            обольстивъ, побеже от насъ».</p>
        <p>Услыша Стратигь и зело вострепета и начат кликати сыны своя: «Где сутъ мои кметы, иже
            1000 емлютъ, а ини и по две и по 5000 и по десяти тысящъ? И ныне борзо совокупите ихъ и
            протъчи сильни вои!»</p>
        <p>Девгени же приде к дѣвице и ссади с коня своего и рече дѣвице: «Сяди, обыщи мя, главу
            мою, дондеже отець твой и братия твоя приидутъ с вои своими. Аще азъ усну, то не мози
            будити мя ужасно, но возбуди мя тихо». И сяде дѣвица, начатъ ему искати главу, и
            Дивгений усне, а дѣвица имея у себѣ стражу.</p>
    </body>
</section>
