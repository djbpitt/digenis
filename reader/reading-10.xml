<?xml version="1.0" encoding="UTF-8"?>
<?xml-model href="reader-preparation.rnc" type="application/relax-ng-compact-syntax"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·ꙇ҃·</title>
    <body>
        <p>И слышавъ, отецъ и мати его радости наполнишась, и начаша свадбу готовить, и созваша весь
            градъ, и поидоша противу Девгения и Стратиговны, и стретиша ихъ за 8 поприщъ от града с
            великою честию.</p>
        <p>И падоша ницъ вси пред Девгениемъ, глаголюще ему тако: «О великое чюдо, сотворимое тобою,
            младым юношемъ, о дерзость благодатъная! Стратига победи и тщерь его исхити!» И рече имъ
            Девгений: «Не азъ победихъ Стратигову силу, но Божиею силою побежденъ бысть». И Амиратъ
            въборзе шурью свою созва, и к Стратигу посла на свадбу звати, глагола ему: «Не ленивъ
            буди, свату, к намъ потрудитися, да купно обрадуемся и видимся, и чада наши обрадуются,
            понеже ихъ Богъ совокупи без нашего повеления».</p>
        <p>И слышавъ то, Стратигъ радостенъ бысть, и вборзе скопивъ весь родъ свой и многоценое
            имение, еже дарити зятя милово; совокупи же жену и дети своя, посла ко Амирату, свату
            своему. И слышавъ Амиратъ царь Стратига к себѣ грядуща, и с великою честию и з
            Девгениемъ противъ его выехаша, и совокупишася с нимъ на единомъ мѣстѣ и начаша ся
            дарити и по 3 мѣсяцы преславную свадбу твориша. И дастъ Стратигъ зятю своему 30 фаревь,
            а покрыты драгими поволоками, а седла и узды златом кованы; и дастъ ему 20 конюховъ,
            пардусовъ и соколовъ 30 с кормилицы своими, и дастъ ему 20 кожуховъ, сухимъ златомъ
            шиты, и поволокъ великих 100; да шатеръ великъ единъ шит весь златомъ; вмещахусь в немъ
            многия тысящи вой, а ужища у шатра того шелковы, а колца сребряные; и дастъ ему икону
            злату святый Феодоръ; да 4 копия аравитцихъ, да мечь прадеда своего. А теща дастъ 30
            драгих поволокъ зеленых, 20 кожуховъ, шиты сухимъ златомъ з драгимъ камениемъ и
            жемчюгомъ, иныя дары многи дастъ ему. Первы шуринъ дастъ ему 80 поясовъ златокованых,
            иныя шурья даша ему многия дары, имже несть числа.</p>
        <p>Исполнишася 3 месяцъ, радующеся свадьбе, и приятъ Стратигъ велию честь, и жена его, и
            сынове его, и Амиратъ царь. А Девгений поеде с нимъ провожения ради, и зря на нь
            Стратигъ радовавшесь, и сынове его славу Богу воздаяху, иже сподоби имъ Богъ таковаго
            зятя.</p>
    </body>
</section>
