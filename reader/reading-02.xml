<?xml version="1.0" encoding="UTF-8"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<?xml-model href="reader-preparation.rnc" type="application/relax-ng-compact-syntax"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·в҃·</title>
    <body>
        <p>«О чюдо преславно Божиимъ дарованиемъ! Кто сему не дивится? Какова дерзность явись млада
            отрочати, кто лося догна быстрее лва? От Бога ему надо всемъ силу имѣти. Како побѣди
            медведи безъ оружия! О чюдо преславно! Видимъ юноши 14 летъ возрастомъ суща, но не от
            простыхъ людей, но от Бога есть созданъ». Но глаголаше межъ собою, и абие зверъ, лютъ
            зѣло, из болота выиде, из того же тростия. И узреста юношу, и часто глядаху, дабы не
            вредилъ юноши. Девгений же влечаше лосову главу в правой руке и два медведя убитие, на
            левой руке — раздраны лось. И стрый рече ему: «Приди, чадо, сѣмо и мертвая та поверги.
            Зде суть ины живы звер, понеже то есть не лось раздрати надвое, то люты левъ, с великою
            обороною итти к нему». Отвещаша юноша: «Господине стрыю! Надеюсь на Творца и на его
            величие Божие и молитву матерню, яжь мя породи». И то слово Девгений рече ко стрыю,
            прииде и восхити мечь свой вборзе и противу звери поиде. Звер же обрелъ юношу к себѣ
            идуща и начатъ рыкати, и хвостомъ своя ребра бити, и челюсти своя разнемъ на юношу, и
            поскочи. Девгени жъ удари его мечемъ во главу и пресече его на полы.</p>
        <p>И начатъ отецъ его ко стрыю глаголати: «Виждь, стрыю, величия Божия, како рассечень бысть
            левъ, якоже и прежни лось». И борзо поскочиста отецъ со стрыями и начаста целовати его
            во усто, и очи, и руце, и глаголаху к нему вси: «Видеще, господине, твоего велегласнаго
            возраста и красоты, и храбръства, кто не подивится?» Бе бо юноша возрастомъ велми лепъ
            паче меры, а власы имуще кудрявы и очи вели гораздны. На нь зрети — лице же его, яко
            снегъ, и румяно, яко червецъ, брови же черны имяше, перси жъ его сажени шире. Видев же
            отецъ юношу велми красна, радовашесь и глагола к нему: «Чадо мое милое, преславни
            Девгений, зной золъ и великъ в полудни бысть. Всяки зверь сохранился бяше в пустолесие.
            Пойдемъ, чадо, к студеному источнику, измыеши бо лице свое от многаго пота и во ины
            порты облечешися, а рудныя с себѣ снимеши, понеже от зверинаго пота, и медвежи капани, и
            лютаго зверя крови порты на тебе орудишась. Измыю твои руце и нозѣ и самъ азъ».</p>
        <p>Во источницѣ бо томъ свети, а вода яко свеща светится. И не смеяше бо к воде той от
            храбрыхъ приитъти никто, понеже бяху мнози чюдеса: в воде той змей великъ живяше.</p>
    </body>
</section>
