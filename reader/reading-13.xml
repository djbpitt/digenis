<?xml version="1.0" encoding="UTF-8"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<?xml-model href="reader-preparation.rnc" type="application/relax-ng-compact-syntax"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·гꙇ҃·</title>
    <body>
        <p>И заутра рано исполчися царь Василий и думаше чрезъ реку ехати, хотяще, яко зайца в
            тяняте, яти Девгения. Увидевъ Девгений множество вой исполчено у царя Василия и разуме,
            яко хотят приехать чрезъ реку и обойти его. И Девгений ярости исполнись и рече своим
            предстателемъ: «Приидите по мне, мало помедливше, азъ же прежде васъ потруждаюся и
            послужу царю».</p>
        <p>И то слово изрекъ, и подпреся копиемъ, и скочи чрезъ реку, яко дюжи соколъ, велегласно
            кликнувъ: «Где есть Василий царь, иже имея желание видетись со мною?» И то слово изрекъ,
            и воины к нему ударишась, и онъ копие вотъкнувъ, и вынявъ мечь противо вои. И поскочи,
            яко добры жнецъ траву сечетъ: перво скочи — 1000 ихъ победи, и возвратись вспять, и
            поскочи — 1000 победи.</p>
        <p>Царь же Василий, видевъ дерзость Девгениеву, вскоре поемъ с собою мало вой и побеже. И
            протчих вой Девгений поби, а иныя связа, и кликну за реку предъстателемъ своимъ:
            «Приведите ми борзы мой фарь, рекомы Ветръ». Они же примчаша ему фарь, и вседъ на нь,
            борзо погна Василия, нагна блиско града его, а что было с нимъ вой, всехъ победи, а царя
            самого четверта взятъ.</p>
        <p>И единаго посла от нихъ во градъ с вестью. Глаголи гражьданомъ: «Выдите противъ Девгения,
            днесь подай ми Богъ царьствовати в вашей области». Они же, слышавъ его, вси
            совокупишась, изыдоша пред градъ битися, чающе, яко с простымъ человѣкомъ битись. Он же
            посла, глаголя: «Пожалуйте оружия и не разгневайте мене». Они же отвещавъ ему: «Не имаши
            противенъ быти всему граду ты единъ». И слышавъ то Девгений, разгневась и поскочи на
            нихъ: овыхъ изби, а иныхъ превяза и дастъ предстателемъ своимъ, и вниде во градъ и
            начатъ царствовати. А пленыхъ свободи по мале времени, по писанию, яко «несть рабъ боле
            господина своего, ни сынъ больше отца своего».</p>
        <p>«А еще ми пребысть 12 летъ в животѣ, а ныне хощу опочинути, многи победы и брани во
            юности своей сотворихъ», — та вся изглаголавъ отцу своему, посадивъ на престоле
            царскомъ, и призва пленныя своя, давъ имъ свободу. А на Канама со Иаакимомъ возложи имъ
            знамение на лице ихъ и отпусти ихъ в родъ свой. И родъ свой призва и сотвори радость
            велию, и по многи дни пребысть.</p>
        <p>Богу нашему слава ныне и присно и во веки вѣковъ. Аминь.</p>
    </body>
</section>
