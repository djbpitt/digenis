<?xml version="1.0" encoding="UTF-8"?>
<?xml-model href="reader-preparation.rnc" type="application/relax-ng-compact-syntax"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·вꙇ҃·</title>
    <body>
        <p>Пришедъ посолъ царевъ, глагола Девгению реченая царемъ, и отвеща Девгений: «Рцы царю
            своему такъ: аз не боюсь царства твоего, ни многих твоихъ вой, зане упование имеяи на
            Бога. Не боюсь твоего помысла, но глаголю ти: прииди на реку, глаголемую Ефрантъ, и тамъ
            видишись со мною. Или со многими вои приидеши, да не обрадуешися царству своему, а
            воинства твоя вся сокрушатся». И пришедъ посолъ к Василию царю, сказа ему вся реченая
            Девгениемъ.</p>
        <p>И слышав царь вборзе повеле собрати вои своя, и совокупися, поиде на место, где Девгений
            рече. И приеха ко Ефранту реке и постави шатры своя далече от реки. А царевъ шатеръ
            велми великъ бысть, червленъ, а верхъ его шитъ сухимъ златомъ; а нутри шатра многи
            тысящи вмещахусь вой. А вся воинства сохранена бысть, ови в шатрехъ, а они в сокровеномъ
            месте. И пребысть царь на реке 6 дней и рече воеводамъ своимъ: «Нечто Девгений уведалъ и
            удумалъ над нами, либо хощетъ со многими вои быть». То слово изрече Василий царь
            ужасеся.</p>
        <p>Посла Девгений своего предстателя цареви, глаголя: «Дивлюся, како потрудися царь твой к
            моей худости. Но обычей ти рекохъ: аще хощеши видетись со мною, то прииди с малым вой. А
            се собралъ много вой, хотя меня победить, в томъ есть срамъ, ... зане идетъ слава моя по
            всей земли и по странамъ. А ныне какъ намыслилъ еси, такъ и сотвори».</p>
        <p>Рече же Васили царь: «Да кою дерзость имаши, аще противу моего царству не дась ми
            покорения!» И нарядивъ посла своего, и посла за реку, а Девгениева приятъ. И пришедъ
            царевъ посолъ глагола Девгению вся повеленая царем. И отвеща Девгений: «Глаголи царю
            своему: аще ты надеешися на свою великою силу, азъ же имамъ упование на создавшаго Бога.
            Не иматъ уподобитися сила твоя противъ Божии силы. А уже время дни преминуло, а заутра
            рано исполчеваись и въстани со своею силою великою, да узриши худаго мужа дерзость, како
            пред тобою восходит, занеже ми есть срам в неисполнениихъ». И пришедъ Василиевъ посолъ,
            от Девгения глаголы поведа царю.</p>
        <p>Царь же вборзе созва бояры своя, начатъ думати. И отвещаша ему многоимцы: «Во что
            вменяется царство твое, царю, аще тебѣ единаго мужа ужаснутись: не видимъ с нимъ вой
            ничтоже». И Девгениевъ посолъ скочивъ у нихъ за реку и поведа Девгению вся бывшая у
            царя.</p>
    </body>




</section>
