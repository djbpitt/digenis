<?xml version="1.0" encoding="UTF-8"?>
<?xml-model href="reader-preparation.sch" type="application/xml" schematypens="http://purl.oclc.org/dsdl/schematron"?>
<?xml-model href="reader-preparation.rnc" type="application/relax-ng-compact-syntax"?>
<section>
    <title>ДѢꙖНИѤ И ЖИТИѤ ДЕВГЕНИѤВО АКРИТА ·аꙇ҃·</title>

    <body>
        <p>И возратися Девгений восвояси, проводив Стратига, и подастъ пленикомъ свободу. А самому
            Филипапе стрыю возложи пятно на лице и отпусти его восвоясы, а Максиме подастъ свободу
            своими предстатели. А самъ начатъ жити и ловы деяти, зане бяше охочь единъ
            храбровать.</p>
        <p>О великое чюдо, братие! Кто сему не дивиться? Си есть не от простыхъ людей, ни от Амира
            созданъ, но посланъ есть от Господа. Всемъ храбрымъ христианомъ показась слава его, и
            явись во всей земли славенъ Богъ въ мире о Христѣ Иисусѣ, Господѣ нашемъ, емуже слава со
            Отцем и Святымъ Духомъ ныне и присно и во вѣки вѣковъ. Аминь.</p>
        <p>СКАЗАНИЕ, КАКО ПОБЕДИ ДЕВГЕНИЙ ВАСИЛИЯ ЦАРЯ</p>
        <p>Некто бысть царь, именемъ Василий. Слышавъ о дерзости и о храбрости Девгениеве, бысть
            яростенъ зело, и желание имея велие, како бы его добыти, зане бо Василий царь всю страну
            Каппадокейскую стереглъ…</p>
        <p>Вборзе нарядивъ послы своя, посла грамоту, написавъ с ласканиемъ, прелестью сице глагола
            ему: «Девгений славны! Велие желание имам видетися с тобою. А ныне не ленись проидитись
            к моему царству, зане дерзость и храбрость твоя прослыла по всей вселеней. И любовь
            вниде в мя велия, видети хощу юность твою». И принесоша от царя Девгению грамоту, и
            прочетъ Девгений и разуме, яко прелесно бысть писание к нему.</p>
        <p>И глагола Девгени к нему: «Азъ есмь от простых людей. Не имать царьство твое до мене
            николиже вины, но аще хощешь видетися со мною, поими с собою мало вой и приди на реку
            Ефрантъ». Цареви жь своему рцыте: «Что какъ удумалъ еси худобу мою видети, немного же
            поими воинъ с собою, да не разгневаеши мене, зане юность человѣческая на много безумие
            приводитъ. Аще азъ разгневаюсь, сокрушу вои твои, а самъ не возвратишись!»</p>
        <p>И приеха посол, глаголаше царю вся рекомая Девгениемъ, и услыша царь яростенъ бысть,
            вборзе нарядивъ и посла к Девгению, глагола ему: «Чадо, не имамъ понять вой много с
            собою, толко имамъ юность твою видети, царьство мое. Иного помышления не имамъ на
            сердцы».</p>
    </body>
</section>
